Kmom01: PHP-baserade och MVC-inspirerande ramverk
-------------------------------------------------
Det var en intressant uppgift då den gav en djup inblick i hur MVC-ramverk kan vara uppbyggda. Jag läste på lite om MVC generellt, innan kursen började, men tyckte speciellt artikeln [PHP-baserade och MVC-inspirerade ramverk, vad betyder det?](http://dbwebb.se/kunskap/php-baserade-och-mvc-inspirerade-ramverk-vad-betyder-det) gav mig mer MVC-"kött på benen". Jag fick en förståelse för att det inte finns ett sätt att skapa ett MVC-ramverk och att t.ex. kontroller och modeller kan vara olika "tjocka" i olika ramverk. Men man lär sig så klart djupare om man verkligen arbetar med ett riktigt MVC-ramverk.

Vad man också fick var en känsla för hur effektiv man antagligen kan vara då man har lärt sig ett ramverk, hur snabbt man kan få upp en proffsig webbapplikation. Ramverket ger också en bra struktur för de egna tillägg som man kan vill kunna återanvända i andra webbapplikationer.

Att sätta sig in i Anax-MVC tog en liten stund. Vid en första anblick så kändes det lite rörigt tyckte jag. Efter ett tag gjorde jag några översiktsbilder och en sammanfattning över de olika klasserna i ramverket och deras metoder. Detta gjorde det mycket tydligare vilka möjligheter som finns i ramverket, och är förhoppningsvis något som jag kan få användning av i resten av kursen. Teman läggs ju på *ramverksnivå* vilket jag tyckte vara lite förvirrande. Detta är ju grundvyn i en applikation som kanske även skulle kunna ligga på *appnivå*?! Vad jag fortfarande tycker är lite svårt att ha koll på är vilka sökvägar som de olika metoderna förutsätter, dvs. vilken *grundkatalog* man kan förutsätta när man t.ex. ska ange en vy, bild eller annat innehåll.

Eftersom jag inte hade jobbat med Git och GitHub tidigare så tog det också en liten stund att sätta sig in i dessa.

Utvecklingen har skett på en Windows 8 dator, och den texteditor som jag har använt är Sublime Text 2, har XAMPP installerat (PHP 5.4.7) och sidan har jag granskat i Google DevTools. Jag har ganska så begränsad erfarenhet av ramverk. Det är framförallt jQuery, jQuery UI och jQuery Mobile som jag har jobbat med tidigare. Jag hade, som jag nämnde ovan, läst på lite om MVC innan kursen började i samband med att jag började på en bok om designmönster (Head First Design Patterns). Min kunskap om objektsorienterad design kommer främst från Java, och PHP visade sig ju ha stora likheter med Java här. Traits var dock inte något som jag hade sett innan, men jag har hört talats om "mixins" och traits verkar ju likna detta. Begreppet Dependency injection hade jag inte stött på tidigare.

Uppgiften gav lite av en "rivstart" på kursen. Mycket att ta in, men det är kul när man känner att man lär sig mycket nytt.